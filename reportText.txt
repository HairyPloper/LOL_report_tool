      臣亮言：先帝創業未半，而中道崩殂。今天下三分，益州
疲弊，此誠危急存亡之秋也。然侍衛之臣，不懈於內；忠志之
士，忘身於外者，蓋追先帝之殊遇，欲報之於陛下也。誠宜開
張聖聽，以光先帝遺德，恢弘志士之氣；不宜妄自菲薄，引喻
失義，以塞忠諫之路也。宮中府中，俱為一體，陟罰臧否，不
宜異同。若有作姦犯科，及為忠善者，宜付有司，論其刑賞，
以昭陛下平明之治，不宜篇私，使內外異法也。
